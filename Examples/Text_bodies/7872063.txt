Ankara'dan Alanya'ya tatile gelen Tuğba Kıral, eşi Arda Bahadır Kıral, 2 çocuğu ve akrabalarıyla Türkler Mahallesi'ndeki Eftelia Marin Resort Otel'e yerleşti. Tuğba Kıral, eşi ve 2 yaşındaki kızıyla birlikte kaldığı otel odasında dün saat 04.30 sıralarında bilinmeyen nedenle yangın çıktı. Kızının ağlama sesine uyanan Arda Bahadır Kıral, duman dolu odadan çocuğu alarak çıktı ve durumu otel yetkililerine bildirdi. Yangında otel odasında mahsur kalan Tuğba Kıral kurtarılamadı. Otele gelen itfaiye ekipleri yangını söndürürken, Kıral'ın cesedi odadan çıkarıldıktan sonra otopsi için Antalya Adli Tıp Kurumu'na gönderildi. Soruşturma kapsamında, hayatını kaybeden kadının eşi Arda Bahadır Kıral ile otel müdürü 46 yaşındaki Murat K., jandarma ekiplerince gözaltına alındı. Şüpheliler, işlemlerinin ardından adliyeye sevk edilecek.Diğer yandan otopsi işlemleri tamamlanan Tuğba Kıral'in cenazesi, yakınları tarafından Antalya Adli Tıp Kurumu morgundan alınarak Ankara'ya götürüldü. Alanya İtfaiye Müdürlüğü ekiplerince hazırlanan raporda yangının çıkış nedeninin tespit edilemediği belirtildi.

Engin ANAK/ ALANYA (Antalya), (DHA)