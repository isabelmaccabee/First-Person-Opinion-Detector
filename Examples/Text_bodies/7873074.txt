NEWS ALERT

PRINSE ÎN FLAGRANT! O poliţistă din Cantemir şi secretara Consiliului orăşenesc împărţeau 1.000 de euro mită

Articol de PUBLIKA.MD, publicat in data de Vineri, 03 Iunie 2016, ora 17:40

Foto: publika.md

Un ofiţer de urmărire penală al Inspectoratului de poliţie din Cantemir şi secretara Consiliului orăşenesc al aceluiaşi oraş au fost prinse în flagrant de CNA şi procurorii anticorupţie într-un dosar de trafic de influenţă.

Potrivit denunţătorului, ofiţerul de poliţie ar fi susţinut că are influenţă asupra unor judecători ai Judecătoriei Cantemir şi că i-ar putea determina să adopte o decizie favorabilă pe o cauză penală pentru fals în acte, pornită pe numele declarantei.

În fapt, poliţista i-ar fi cerut 3.000 de euro ca să determine magistraţii să adopte o decizie non-privativă de libertate în privinţa declarantei. Potrivit mărturiilor denunţătoarei, poliţistei i-au fost transmise 1.400 de euro, 400 de euro dintre care i-au fost returnaţi, rămânând 1.000 de euro care au fost depuşi „pentru depozitare” în safeul secretarei Consiliului orăşenesc.

Reţinerea în flagrant a avut loc în timpul în care poliţista şi secretara împărţeau mita. Ofiţerul de poliţie a fost reţinută pentru 72 de ore, iar în prezent se află în izolatorul CNA. Dacă va fi găsită vinovată, aceasta riscă până la 6 ani de închisoare.

În aceste clipe este audiată şi secretara Consiliului orăşenesc.

Acţiunile de urmărire penală continuă în vederea stabilirii întregului cerc de suspecţi. Conducerea urmăririi penale este efectuată de către Procuratura Anticorupţie.